Trump er villig til å gå så langt han kan. Har ingen barrierer når det gjelder å bryte demokratiske spilleregler.
Tror fortsatt at muligheten for å lykkes er veldig lav: Han har få aktive støttespillere rundt seg i maktposisjoner. De som er ute i gatene er den harde kjernen av supportere som lar seg oppildne av det Trump sier og gjør. For å kunne gjennomføre et vellykket kupp trenger man støtte fra andre elitegrupper, som for eksempel militæret.

Men bare at vi snakker på denne måten om USA er jo et sjokk. 
Dette har ligget som et lite tenkelig verste scenario, selv om det er flere som har hatt i bakhodet en frykt for at en desperat Trump vil gjøre alt han kan for å holde på makten.

Den harde kjernen av Trump-følgerne er villige til å bruke fysisk makt, noe vi har sett flere eksempler på de siste årene, så også i dag.

USA er et land i kaos.
Det har alltid vært et land av kontraster, men min opplevelse av landet er at det er mer delt nå enn kanskje noen gang (jeg kommer akkurat tilbake fra ett års opphold i USA, og bodde der også på midten av nittitallet).

De sosiale og økonomiske forskjellene bare fortsetter å tilta, og politisk er landet svært politisert.
Oppå dette har vi en helsekrise og økonomisk krise som har sendt millioner av amerikanere ut i arbeidsledighet, hjemmeskoler, utrygg økonomi og usikker framtid som følge av koronakrisen. 
Hjelpen fra myndighetene er så godt som fraværende, og mange begynner å bli desperate.
Det er mange som føler at de ikke har noe å miste, og Trump er som en Messias som er løsningen på alle deres problemer.

Selv om Trump og hans støttespillere har gjort åpenbare forsøk på å stjele valget, holder de fast på at det er de som prøver å redde demokratiet. 
De forsøker altså å kle seg i en demokratisk drakt.

Dette resonnerer, på mildere vis, med forskning vi har gjort på aksepten for demokratiske prosesser.
Så lenge det går den veien vi ønsker, er vi fornøyd med demokratiet som system. 
Når beslutningene går mot oss, blir vi mer skeptiske til prosessen. 
Men vi blir ikke mer skeptisk til prosessen; vi blir skeptiske til at prosessen har foregått på rettferdig vis.

Dette er viktig at vi er klar over.
For flertallet av oss er ikke demokrati en så hellig ku som vi kanskje innbiller oss. 
Dersom noen opplever seg som tapere i systemet, er de villige til å bryte de etablerte spillereglene for å tvinge gjennom sine interesser.
Demokrati er skjøre systemer, som stadig må levere for å opprettholde legitimiteten i befolkningen.
